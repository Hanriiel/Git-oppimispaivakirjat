# Oppimispäiväkirja: Git projektissa

__Mitä hyötyä voisi olla versionhallinnasta, jos kehität projektia yksin?__

Ainakin varmuuskopiointi - jos sattuu rikkomaan koodin, saa aiemman, toimivan koodin kaivettua esiin helposti. Myös muunlainen aiempaan palaaminen voisi olla kätevää, samaan tapaan kuin ryhmässä tehdyn koodin kanssa. Vanhempaan palaaminen CTRL+Z-yhdistelmällä on yksi tapa, mutta ei toimi, kun työn on tallentanut ja palaa siihen vaikka seuraavana päivänä (jos on vaikka huomaamattaan rikkonut jotain, korjaaminen on muistelun varassa). Myös haaroihin jakamisesta voisi olla hyvinkin hyötyä joissain asioissa (esim. ohjelman eri osat/toiminnallisuudet ja uudet ominaisuudet). Toki myös jos sattuisi tekemään jotain sellaista, johon myöhemmin haluaa kaverin mukaan, voi homma toimia paremmin, jos työ on vaikka GitHubissa. Commit-viestit voivat myös olla käteviä, koska niistä näkee nopeasti, miksi jotain on tehty ja milloin (silloinkin, kun ne on kaikki tehty itse).

__Mitä hyötyä voisi olla versionhallinnasta, jos projektissa on useita kehittäjiä?__

Tämä vastaus on tietenkin ilmeisempi kuin äskeinen. Versionhallinta mahdollistaa usean kehittäjän työskentelyn samassa projektissa ongelmattomasti, kun kaikki työskentelevät omissa haaroissaan, jotka voidaan myöhemmin yhdistää toimivaksi kokonaisuudeksi. Tämä on myös oikeasti aika mukavaa, koska saa "rauhassa" työstää omaa palastaan ja merge tehdään myöhemmin. Projektin läpinäkyvyys paranee, kun kaikki koodimuutokset on dokumentoitu ja niitä voidaan seurata. Kaikkiaan tiimityö on tehokkaampaa. Myös virheiden jäljittäminen ja nopea korjaaminen on mahdollista, kun commit-viesteistä voi nähdä, kuka on tehnyt muutoksen ja miksi (ja itse commitista jopa, miten). Yhteinen develop-haara mahdollistaa sen, että ryhmä työskentelee saman version ympärillä, ja kun jokainen uusi feature on omassa haarassaan, on helppo pysyä kärryillä siitä, kuka on tehnyt mitä, milloin ja miksi.

__Miten järjestäisit projektitiimin versionhallinnan 3-4 hengen ohjelmistoprojektikurssilla? Laadi tiimiläisille lyhyt ohje, miten projektissa toimitaan.__

1. Päähaara (main): Päähaara sisältää aina toimivan, tuotantokelpoisen koodin. Älä tee suoria muutoksia päähaaraan. Varmista, että kaikki muutokset testataan (useamman tiimiläisen toimesta) ja tarkistetaan ennen kuin ne yhdistetään päähaaraan.
2. Develop-haara: projektin kehityshaara, jossa kaikki uudet ominaisuudet, korjaukset ja parannukset yhdistetään ennen kuin ne siirretään päähaaraan. Kaikki uudet ominaisuudet tehdään omilla feature-haaroilla, jotka yhdistetään develop-haaraan.
3. Feature-haarat: Jos työskentelet jonkin tietyn ominaisuuden parissa, luo oma haara develop-haarasta (esim. feature/nimi). Tee usein committeja ja kirjoita selkeitä commit-viestejä. Testaa aina oma koodisi ennen kuin teet commitin.
4. Merget (yhdistämiset): Tee merge develop-haaraan vain, kun ominaisuus on valmis ja testattu. Ja mainiin vasta, kun kaikki on todella valmista ja toimivaa.
5. Commit-viestit: Kirjoita selkeitä, yksinkertaisia commit-viestejä, jotka kertovat, mitä muutoksia koodissa on tehty. Esimerkiksi: "Lisätty kirjautumissivu".
6. Säännöllinen kommunikointi: Versionhallinta toimii parhaiten, kun kaikki tiimin jäsenet ovat tietoisia siitä, mitä toiset tekevät. Päivittäiset tai viikoittaiset tiimipalaverit auttavat pitämään kaikki ajan tasalla ja ratkaisemaan mahdolliset ongelmat.

__Kommenttini opintojaksosta, esim. sisällöstä, materiaalista, työmäärästä, hyödyllisyydestä, työmäärästä. Mitä toivoisit olevan enemmän, mitä vähemmän?__

Sisällöt/materiaalit olivat todella selkeästi rakennettuja ja kirjoitettuja. Tehtävät olivat havainnollisia. Työmäärä ei ollut suuri, mutta itselleni voisin sanoa (jos olisi aikakone), että kurssi kannattaa tehdä kerralla heti, kun aloittaa sen, niin ei tarvitse pari kuukauden päästä miettiä, mitä olikaan tehnyt ja mitä ei. Harjoituksia oli sopiva määrä. Viimeinen harjoitus oli kaikkein hyödyllisin, vaikka toki omalla kohdallani nyt olinkin jo harjoitellut Gitin käyttöä toisen kurssin myötä. Varmaankin bottitiimiläisen kanssa työskentely havainnollistaa hyvin käyttöä sellaisellekin, joka ei heti pääse tiimissä käyttämään Gitiä (tai ainakin antaa jotain esimakua). Luultavasti aiheesta riittää vielä opittavaa, mutta sen käyttö ei enää tunnu niin kauhean hähmäiseltä. Oikeastaan oli hyväkin, että tämä kurssi tuli kunnolla käytyä vasta, kun olen tiimissä käyttänyt Gitiä jonkun aikaa, koska nyt aukeaa enemmän, mitä kaikki oikein tarkoittaa ja mikä liittyy mihin. En nyt tähän hätään osaa toivoa enempää mitään - ehkä vielä laajempi bottitiimiläisen kanssa työskentelyä olisi voinut olla jollekin vielä itseänikin kokemattomammalle hyödyllistä. Itselläni on onneksi nyt ollut jo kurssilla todellisia tiimiläisiä, joiden kanssa on tullut Git ja Github tutuksi. Hyötyä tästä ainakin oli varmasti. Vaikka en toki ulkoa muistakaan kaikkia komentoja, ainakin muistan, millaisia asioita Gitissä pystyy tekemään (komennot löytyvät sitten tarpeen mukaan googlaamalla).